# Kernwaarden

De kernwaarden stellen een aantal randvoorwaarden aan het stelsel van Digitale Tweelingen. 
Het gebruik van de term kernwaarde is geinspireerd op de NORA waar een kernwaarde als volgt wordt gepositioneerd: 

<aside class='note'>
"Kernwaarden vormen een verbindende functie tussen beleid en het in samenhang en ontwerpen en leveren van overheidsdiensten. 
Kernwaarden helpen om uit te leggen vanuit welke maatschappelijke waarden de overheid haar diensten aanbiedt aan burgers en bedrijven. 
Het contact tussen samenwerkende overheidsorganisaties en de samenleving staat hierbij centraal. ..."

[Definitie Kernwaarde NORA](https://www.noraonline.nl/wiki/Kernwaarde_van_Dienstverlening_(Begrip))
</aside>

![kernwaarden](./respec/media/kernwaarden.png)

Afbeelding 1: kernwaarden

## Doel

### Doelgericht op algemeen welzijn

Digitale tweelingen en het digitale tweeling stelsel dienen objecten, processen en systemen in de fysieke
leefomgeving te verbeteren. Digitale tweelingen zijn nooit het doel, het zijn middelen om het doel mee te
bereiken. Verantwoorde digitale tweelingen dienen het algemeen welzijn en creëren waarde voor de
Nederlandse maatschappij. Zij werken vanuit een helder, enkelvoudig en bovenal gerechtvaardigd doel.


__Verklaring:__ Een rechtvaardig doel is de noodzakelijke eerste stap om alle andere principes goed na te
leven. Het doel bepaalt wie betrokken moet zijn bij de ontwikkeling van de digitale tweeling; welke
data minimaal noodzakelijk zijn; hoe inclusief, volledig en accuraat de data moeten zijn, etc. Digitale
tweelingen kunnen inzichten geven aan bedrijven, overheden, onderwijs en onderzoek, maatschappelijke
organisaties en burgers voor betere planning, ontwikkeling en gebruik van de fysieke leefomgeving, en
tevens het beheer en onderhoud van bestaande objecten, processen en systemen verbeteren.

__Toelichting:__ Het opstellen van een rechtvaardig doel vereist voornamelijk begrip. Begrijp en doorleef de
herkomst, de context, de dynamiek en het perspectief van het doel, de vraag, het probleem. Samen met
eindgebruikers en andere primaire belanghebbenden. Verken of de digital twin de beste weg is om het doel
te bereiken. Zijn er nog andere manieren, alternatieve oplossingsrichtingen (onderzocht) waarlangs de vraag
beantwoord kan worden? Welke behoefte dient de digitale tweeling en het digitale tweeling stelsel en voldoet
de digitale tweeling daaraan?
Digitale tweelingen en het stelsel van digitale tweelingen moeten worden gestructureerd en gedeeld om
samenwerking en innovatie in de economie en maatschappij te bevorderen, in overeenstemming met het
beginsel van het algemeen welzijn. Daarbij staan de behoeften en wensen van de gebruikers van digitale
tweelingen centraal. Algemeen welzijn betekent niet dat digitale tweelingen alleen gefinancierd worden met
publieke middelen vanuit de overheid, maar ook investeringen vraagt van het bedrijfsleven voor
economische ‘waarde creatie’. Digitale tweelingen en het stelsel van digitale tweelingen stimuleren
samenwerking en innovatie in de hele economie en maatschappij ten behoeve van het algemeen welzijn.

## Vertrouwen

### Actief open en transparant

Digitale tweelingen en een stelsel van digitale tweelingen moeten zo open mogelijk beschikbaar zijn. Dat wil
zeggen dat ze open of gedeelde data bevatten, die toegankelijk zijn via open standaarden om ervoor te
zorgen dat ze de meeste waarde creëren voor de hele maatschappij. Transparantie is bedoeld om inzicht,
duiding en uitleg te geven. Inzicht in de context en uitvoering van de digitale tweeling en het stelsel, uitleg
over de gemaakte keuzes in het proces, duiding over de data, de modellen, visualisatie(tools) en tijdens
besluitvorming.

We schrijven: “zo open mogelijk” omdat het van belang kan zijn dat deelnemers aan het stelsel ook
informatie delen die niet geschikt is voor een brede, open, verspreiding. Denk hierbij aan privacy- en
veiligheidsbeperkingen. Het stelsel dient ook een vertrouwelijke, afgeschermde informatiedeling mogelijk te
maken.

__Verklaring:__ Een stelsel van digitale tweelingen zal profiteren van netwerkeffecten: hoe meer mensen of
organisaties het stelsel gebruiken, eraan bijdragen en het onderhouden, hoe waardevoller en bruikbaarder
het wordt.

__Toelichting:__ Openheid is een belangrijk element om digitale tweelingen en een ecosysteem van digitale
tweelingen voor Nederland te realiseren en de waarde voor economie en maatschappij te maximaliseren.
Een open, op samenwerking gerichte aanpak zal nodig zijn om te zorgen dat het ecosysteem actueel en
relevant blijft voor een breed scala aan gebruikers, waardoor de kans op silo’s en inefficiëntie wordt
verkleind. Openheid vereist ook dat digitale tweelingen vindbaar en toegankelijk zijn, zodat gebruikersrelevante data, 
rekenmodellen en visualisatietools kunnen vinden en gebruiken. Openheid gaat over het toegankelijk, 
herbruikbaar en uitwisselbaar maken van data, modellen, visualisatietools en technologieën.
Het gaat niet alleen om de technische toegankelijkheid, maar ook de toegankelijkheid voor de
belanghebbenden: de gebruikers, burgers en andere primaire belanghebbenden. Leg uit en geef toegang
tot de informatie, die belanghebbenden nodig hebben om mee te doen en bij te dragen. Een digitale tweeling
stelsel moet het juiste evenwicht weerspiegelen tussen openheid en (op rollen gebaseerde)
toegangsbeperkingen, dat gebaseerd is op afgesproken beheers mechanismen.

### Eerlijk, kwalitatief en inclusief

De betrouwbaarheid van digitale tweelingen of een stelsel van digitale tweelingen is afhankelijk van de
kwaliteit en inclusiviteit van de data, modellen en technologie. De primaire belanghebbenden moeten deze
betrouwbaarheid kunnen beoordelen op aspecten als de relevantie, tijdigheid, nauwkeurigheid, samenhang
en consistentie, interpreteerbaarheid en toegankelijkheid van de digitale tweelingen, in relatie tot het
beoogde gebruik. Kwaliteitsnormen en kwaliteitsniveaus voor data en modellen moeten worden gedefinieerd
en afgesproken om data en modellen te kunnen gebruiken in digitale tweelingen. Het is belangrijk dat de
digital twin en het stelsel niet alleen de technologie, maar ook de onderliggende data en de betrokkenen
voldoende inclusief en integer zijn.  Vooringenomenheid (bias), aannames, het bewust of onbewust
bevoordelen of benadelen, onbedoelde discriminatie en profileren van individuen, groepen mensen en
locaties is een steeds aanwezig risico bij het gebruik van digitale tweelingen. De maatschappelijke en
economische waarde door digitale tweelingen moet aan alle belanghebbenden toekomen

__Verklaring:__ Het verstrekken van de juiste, relevante metadata ondersteunt het verantwoorde gebruik
van data en rekenmodellen in digitale tweelingen, waardoor effectieve data-integratie mogelijk wordt om
waarde te creëren. Providers van data en rekenmodellen aan een digitale tweeling stelsel dienen de
kwaliteit van data en rekenmodellen te beoordelen op basis van de functionaliteit, levensduur en
beveiliging, die nodig zijn om het doel te bereiken waarvoor de data en rekenmodellen worden (of zullen
worden) gebruikt.
Een digital twin kan nooit een exacte kopie zijn van de werkelijkheid. Juist om die reden is het belangrijk om
aan te geven waar de grenzen liggen en in welke aspecten juist wel een realistisch beeld wordt geschetst. Een
beeld dat losstaat van vooringenomenheid. Daarbij is het belangrijk om mee te nemen dat zelfs personen
die niet in de digital twin worden gerepresenteerd, geraakt kunnen worden door aannames van
de digital twin of zijn gebruiker.  

__Toelichting:__ Het stelsel van digitale tweelingen moet minimum kwaliteitsnormen voor data en
rekenmodellen hanteren. Dit is vooral belangrijk voor gevallen waarin de juiste kwaliteitsnorm moeilijk te
bepalen zijn. Kwaliteitsniveaus moeten transparant, gedefinieerd, meetbaar en beheerd worden binnen het
stelsel van digitale tweelingen. Bij de verzameling, analyse, interpretatie, visualisatie en geautomatiseerde
besluiten van en met data moet gelet en beoordeeld worden op vooringenomenheid om eventuele
onbedoelde effecten te voorkomen, waaronder het ontstaan van onbedoelde discriminatie. Deze
vooringenomenheid geldt niet alleen voor de betrokkenen, die de digital twin ontwikkelen en gebruiken, maar
ook voor de technologie zelf. Technologie is nooit neutraal. Er zijn periodieke controles op
vooringenomenheid (bias) in digitale tweelingen nodig om ervoor te zorgen dat de digitale tweelingen eerlijk
en niet-discriminerend zijn.

### Robuust en veilig

Een digitale tweeling en het stelsel van digitale tweelingen dient robuust en veilig te zijn. Dat betekent, dat
data en rekenmodellen en de technische infrastructuur waarop digitale tweelingen draaien een hoge beschikbaarheid 
hebben en goed beveiligd zijn (met evt. toegangsbeperkingen) tegen ongewenst gebruik.
Een digitale tweeling mag daarbij alleen de gevoelige informatie (oftewel persoonlijke data) vrijgeven indien voor
die informatie uitdrukkelijk toestemming is verkregen van de betrokkenen en het vrijgeven ook wettelijk is
toegestaan. Een digitale tweeling moet getoetst door onafhankelijke partijen, om blijvend de veiligheid en
gegevensbescherming te kunnen waarborgen.

__Verklaring:__ Data beveiliging en cyber security zijn essentieel om de integriteit van digitale tweelingen en
het stelsel van digitale tweelingen te waarborgen. Een robuuste en veilige benadering zal vertrouwen geven
aan de diverse gebruikers in de integriteit en het gebruik van digitale tweelingen en het stelsel. Dit principe
dient in balans te zijn met de andere principes als openheid en transparantie.
Daarnaast wordt ook een digital twin wettelijk verplicht de privacy van individuen te respecteren. Digitale
tweelingen zijn een goede manier om het ruimtelijk gedrag van een synthetische bevolking in de fysieke
leefomgeving te bestuderen zonder daarbij inbreuk te maken op de privacy van individuen. Daarbij
dienen de ontwikkelaars en gebruikers van de digital twin wel te reflecteren op wat ‘persoonlijke data’ zijn.
De combinatie van verschillende ongevoelige datasets kan er namelijk toe leiden dat gevoelige informatie
over personen wordt onthuld. 

__Toelichting:__ Beveiliging in digitale tweelingen kan op meerdere manieren technisch ingevuld worden en is
een balanceer act tussen gebruiksgemak en geboden zekerheden. Maatregelen zijn mogelijk in de
infrastructuur van de data uitwisseling, de gebruikte systemen, procesafspraken rondom digitale
tweelingen en in de gebruikte data en rekenmodellen. Met behulp van het kader van de Baseline voor
Informatiebeveiliging Rijksdienst kan hier concreet invulling aan gegeven worden. De BIR geeft handvaten
die er voor zorg dragen dat data niet-gemanipuleerd (door kwaadwillenden of fouten) van de provider
en bron naar de gebruiker komen. Dat ze alleen komen bij degene die er recht op heeft maar vooral ook dat
die eindgebruiker kan vaststellen dat de data, rekenmodellen en visualisatietools robuust
beschikbaar, betrouwbaar en beveiligd zijn. Pas certificering toe indien mogelijk.
Daarnaast dienen betrokkenen bij het ontwikkelen en gebruiken van digital twins expliciet en heel bewust
toestemming te geven voor het (tijdelijk) verzamelen, koppelen, gebruiken en delen van hun data. Daarbij is
ook van belang dat heel duidelijk wordt gemaakt voor welk specifiek doel zij hun gegevens beschikbaar
stellen. Waarom en hoe juist deze data en de toepassing ervan de voorliggende vraag beantwoorden. Verken
daarbij ook ‘no go areas’ voor de digital twin, ter bescherming van kwetsbare locaties en gemeenschappen. 

## Mensen

### Onder controle en toezicht van mensen

Een onafhankelijke vertrouwde derde partij moet als toezichthouder de naleving van ethische en andere
relevante afspraken controleren, opdat er verantwoord wordt omgegaan met de digital twin, het stelsel van
digitale tweelingen en de onderliggende data. De digitale tweelingen en het stelsel moeten onder controle en
toezicht zijn van mensen. Toezicht en controle moet plaatsvinden gedurende het ontwikkeltraject en de gebruiksfase 
van de digitale tweeling.

__Verklaring:__ De verantwoordelijkheid voor ethiek moet niet bij één persoon, stafafdeling of commissie
liggen. Dat haalt namelijk de verantwoordelijkheid bij anderen weg en uit de interne processen. Het is
daarentegen wel wenselijk dat een onafhankelijke partij toezicht houdt op verschillende onderdelen van de
digitale tweeling en het stelsel. Bijvoorbeeld bij de beoordeling van leveranciers en hun dataproducten.
De ethische codes zijn daarbij een handvat, maar dienen wel iedere keer opnieuw en gedurende het hele
proces met het team te worden doorleefd. 

__Toelichting:__ Controle en toezicht moet komen vanuit de mensen: het team. Spreek elkaar aan op de morele
verantwoordelijkheid en naleving van de ethische waarden en afspraken. Vraag uitleg van externe
partijen over hoe zij aan de ethische afspraken gaan voldoen. Een organisatie kan ook verantwoording
afleggen over het gebruik van data en naleving van ethische standaarden in het jaarverslag.

### Belanghebbenden intensief betrokken 

Voor maatschappelijke opgaven is solidaire betrokkenheid van primaire belanghebbenden
randvoorwaardelijk om te komen tot open, eerlijke en inclusieve beeld-, oordeels-, en besluitvorming. En
randvoorwaardelijk om te komen tot een open, eerlijk en inclusief stelsel van digitale tweelingen. Ook voor
commerciële toepassingen die geen maatschappelijke opgave dienen is de betrokkenheid van primaire
belanghebbenden essentieel. Een duurzame vertrouwensrelatie bevordert de kwaliteit, de vraag naar- en de
adoptie van (data- en informatie) producten. Veruit de belangrijkste betrokkenen zijn de mensen, die hun
persoonlijke data delen én ieder ander die beïnvloed wordt door toepassing van de data en de digital twin.
Het is belangrijk om burgers en andere primaire belanghebbenden al in de ontwerpfase van de digital twin te
betrekken. En ook invloed, zeggenschap te geven als ‘mede-eigenaar’. Laat de bijdragen van primaire
belanghebbenden zwaar wegen.

__Verklaring:__ De aard en omvang van de betrokkenheid van primaire belanghebbenden verschillen per
opgave, per vraagstuk, per opdracht, per product, per situatie. Dit wordt onder meer beïnvloed door: de
impact op mensen; de duur (eenmalig, tijdelijk of structureel); de risico's (privacy, veiligheid, gelijkheid);
de geografische scope (internationaal, landelijk, regionaal, (hyper)lokaal); het domein (publiek, privaat);
het specifieke doel van het datagebruik; de fase van ontwikkeling en realisatie. Dit en dat bepaalt ook de
(werk)vorm waarlangs primaire belanghebbenden betrokken worden. Dat is maatwerk. Vaak wordt de
omgeving pas betrokken bij een project in de testfase: zodra de digital twin al klaar staat voor
gebruik. Feedback wordt dan aangemoedigd en meegenomen, maar dit beperkt de
belangrijkste belanghebbenden tot een reactie op wat er al staat. Dat is geen intensieve, solidaire
betrokkenheid. De kwaliteit van de ethiek hangt af van de kwaliteit van het gesprek met de juiste mensen,
van het stellen en verdiepen van de goede vragen op het juiste moment. 

__Toelichting:__ Stel de vraag: Wie zijn de primaire belanghebbenden? Wie is de omgeving? Wie zijn de
betrokkenen? Er zijn verschillende soorten partijen die op verschillende manieren betrokken kunnen
worden. Werk samen met en leer van (maatschappelijke) partijen die hetzelfde doel nastreven. De overheid
is bij maatschappelijke opgaven een belangrijke belanghebbende en vehikel waarlangs burgers bereikt en
betrokken kunnen worden.

## Effectief

### Effectief bestuurd

Alle onderdelen van een digital twin en het stelsel van digitale tweelingen hebben een duidelijk en transparant eigendom, 
een heldere besturing, belegde verantwoordelijkheden en evt. vastgelegde regelgeving om het creëren, onderhouden en 
verantwoord gebruik van relevante data, rekenmodellen en visualisatie(tools) te ondersteunen.

__Verklaring:__ Duidelijk eigenaarschap en belegde verantwoordelijkheden maken effectief gegevensbeheer en 
probleemoplossing mogelijk voor een enkele digitale tweeling en binnen het stelsel als geheel. 
De overheid zou regelgeving kunnen gebruiken om het gewenste gedrag in een ecosysteem te stimuleren wanneer 
dit niet mogelijk is door middel van de samenwerking tussen bedrijfsleven, overheid, onderwijs en onderzoek, 
maatschappelijke organisaties en burgers.

__Toelichting:__ Eigendom van data is een centraal element van dit principe en biedt verantwoordelijkheid 
voor het samenstellen van geschikte kwaliteitsdata voor integratie in digital twins en het ecosysteem van digital twins. 
Data eigenaren en providers moeten samenwerken met belanghebbenden om hoogwaardige datasets te identificeren voor digital twins. 
Data eigenaren en providers moeten ook beschikken over de juiste vaardigheden en competenties, die nodig zijn om digital twins 
mogelijk te maken. Digital twins kunnen worden bestuurd door het bedrijfsleven, de overheid, onderwijs en onderzoek, 
maatschappelijke organisaties en/of burgers. Besturing moet ook voorzien in mechanismen voor het algehele beheer van 
het ecosysteem van digital twins, waarbij eerlijke waarde en consistente naleving van standaarden worden gegarandeerd.

### Federatief

Eigenaren van (onderdelen van) digital twins moeten een gefedereerd model ondersteunen waar data, modellen, tools en gerelateerde, 
ondersteunende diensten op een flexibele en responsieve manier kunnen worden verbonden en gedeeld.

__Verklaring:__ Met een federatief model zullen het bedrijfsleven en alle niveaus van de overheid (nationaal, regionaal en lokaal) 
het gezag behouden voor hun respectieve verantwoordelijkheden, hun functies en bijbehorende data, die deel uitmaken van de 
nationale digital twin infrastructuur.

__Toelichting:__ Het federatieve model vereist en stimuleert het bedrijfsleven en de overheid om de onderdelen van de digital 
twin op consistente, interoperabele, platformonafhankelijke en platformonafhankelijke manieren te ontwikkelen en te beheren. 
Met het federatieve model wordt schaalvergroting gestimuleerd en kunnen gebruikers in de gehele economie en maatschappij gebruik 
maken van digital twins binnen en tussen toepassingsgebieden, sectoren en rechtsgebieden. Governance is een essentieel onderdeel 
van dit principe. Het voorgestelde gefedereerde model vereist een niveau van consistent bestuur over verschillende sectoren heen, 
maar ook tussen het bedrijfsleven en de overheid. Governance van het federatieve model moet met name ervoor zorgen, dat digital 
twins voor de fysieke leefomgeving kunnen werken met verschillende soorten data(bronnen) binnen en tussen:

- verschillende infrastructuur- en toepassingssectoren (bijv. mobiliteit, landbouw, energie, klimaat);
- zowel de gebouwde als de natuurlijke omgeving;
- verschillende ruimtelijke en temporele schalen;
- verschillende modelleringsbenaderingen.

### Met open standaarden

We adopteren overeengekomen open standaarden voor data en digital twins, met cross-platform en platform-onafhankelijke 
architectuur modellen om overall interoperabiliteit, compatibiliteit en functionaliteit te bieden

__Verklaring:__ Open standaarden voor data en digital twins waarborgen vertrouwen door open en uniforme semantiek en uitwisseling, 
voorkomen vendor lock-in, zijn kosten reducerend en zorgen ervoor dat digital twins en het digital twin ecosysteem optimale waarde leveren.

__Toelichting:__ Gebruik van open standaarden zorgt ervoor dat digital twins en het digital twin ecosysteem leverancier-onafhankelijk zijn. 
Het gebruik van open standaarden, zoals semantische data modellen en Application Programming Interfaces (APIs), waarborgt brede 
toegankelijkheid en uniform gebruik van data en digital twins in economie en maatschappij. Dit principe sluit nauw aan bij de 
gemeenschappelijke benadering van de Nederlandse overheid voor het toepassen van open standaarden, die nodig zijn een digital twin ecosysteem 
te realiseren. Voor deze (semi-)publieke organisaties is het gebruik van open standaarden de norm. Het College Standaardisatie wijst open 
standaarden aan waarvoor een 'comply-or-explain'-regime geldt, de Lijst Open Standaarden voor Pas Toe of Leg Uit.

### Adaptief

Digital twins voor de fysieke leefomgeving moeten zich continue kunnen aanpassen en ontwikkelen naarmate de fysieke leefomgeving verandert 
en de wereld om ons heen evolueert als gevolg van veranderingen in de samenleving, de technologie, functionele vereisten, het informatiebeheer, 
de data science, cyberveiligheid.

__Verklaring:__ Continue aanpassing van digital twins zorgt ervoor, dat digital twins bruikbaar blijven en evolueren om te voldoen 
aan de veranderende behoeften van eindgebruikers en op data-gebaseerde planning en besluitvorming mogelijk blijft voor zowel bedrijfsleven, 
overheid, onderwijs- en kennisinstellingen, maatschappelijke organisaties en burgers.

__Toelichting:__ Digital twins zullen zich blijven aanpassen en evolueren. Technische oplossingen voor digital twins, 
met name platforms en software, zijn onpartijdig om de voortdurende aanpassing en evolutie van digital twins en het nationaal 
ecosysteem van digital twins op de lange termijn mogelijk te maken.
